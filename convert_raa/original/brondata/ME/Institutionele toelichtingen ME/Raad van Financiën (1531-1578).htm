<!DOCTYPE HTML PUBLIC "-//W3C//DTD HTML 4.01 Transitional//EN">

<html>
<head>
<title>Institutionele toelichting Raad van Financiën (1531-1578)</title>
</head>
<body>
<h3>Institutionele toelichting Raad van Financiën (1531-1578)</h3>

<p><b>Naam</b>:<br>
Raad van Financiën.</p>

<p><b>Datum oprichting</b>:<br>
Het beheer der financiën was niet zozeer in een instelling als wel bij functionarissen ondergebracht. Bij de bestuurlijke reorganisatie door Karel V van 1 oktober 1531 werd een Raad van Financiën opgericht. Zoiets was ook in 1487 gedaan, maar deze instelling was niet in stand gebleven.</p>

<p><b>Datum opheffing</b>:<br>
De landvoogd Don Juan vertrok in juli 1577 naar Namen met een gedeelte van de leden van de collaterale raden. De rest bleef in Brussel en werkte met de Staten-Generaal en de landvoogd Matthias. Dezen werden op 1 februari 1578 door de vorst Filips II van hun functie ontheven.</p>

<p><b>Vestigingsplaats</b>:<br>
De Raad van Financiën was ambulant, samen met de landvoogd en de andere collaterale raden, met een vaste vergaderplaats in het koninklijk paleis te Brussel als de landvoogd daar verbleef.</p>

<p><b>Zetelaantal</b>:<br>
In de ordonnantie van 1531 werd bepaald dat leden zouden zijn het hoofd van de Geheime Raad, de eerste kamerheer, hoofden, een thesaurier-generaal, gecommitteerden, een ontvanger-generaal. In de praktijk telde de Raad van Financiën twee tot vijf hoofden, een thesaurier-generaal, een ontvanger-generaal en twee tot vijf gecommitteerden.</p>

<p><b>Zittingstermijn</b>:<br>
Het lidmaatschap gold zolang de vorst leefde of zolang het de vorst behaagde. Bij het aantreden van een nieuwe vorst werd het lidmaatschap opnieuw bezien.</p>

<p><b>Personeel</b>:<br>
Er was een ontvanger-generaal en een griffier (vanaf 1557 twee) aan de Raad van Financiën verbonden, evenals deurwaarders en klerken. Zij stonden onder de leiding van de thesaurier-generaal.</p>

<p><b>Benoeming</b>:<br>
De vorst benoemde alle ambtenaren van de Raad van Financiën.</p>

<p><b>Naamlijsten</b>:<br>
-Bijlage I van M. Baelde, De collaterale raden onder Karel V en Filips II (1531-1578). Bijdrage tot de geschiedenis van de centrale instellingen in de zestiende eeuw (Brussel 1965) 220-226. In bijlage II (227-330) biografische notities [hoofden, thesauriers-generaal, gecommitteerden, ontvangers-generaal, griffiers, deurwaarders].</p>

<p><b>Literatuur</b>:<br>
-Baelde, M., <i>De collaterale raden onder Karel V en Filips II (1531-1578). Bijdrage tot de geschiedenis van de centrale instellingen in de zestiende eeuw</i> (Brussel 1965).<br>

-Gaillard, A., 'L'origine du Grand Conseil et du Conseil Privé', in <i>Compte-rendu des séances de la Commission Royale d'Histoire ou Recueil des ses Bulletins</i> 5e serie, deel 6 (1896) 267-324.<br></p>

<p><b>Opmerkingen</b>:<br>
De instructie van de Raad van Financiën onderging in de loop der jaren wijzigingen, zoals op 2 december 1541, 27 februari 1546 en 26 februari 1552.</p>

</body>
</html>
